---
title: Pocket Perl - Introduzione
---

## Perché questo libro?

Lo scopo di Perl Pocket è fornire le nozioni fondamentali che servono
per cominciare a programmare in Perl. Dicendo così abbiamo però solo
spostato la domanda. La verità è che il Perl è rilevante e utile.

Rilevante perché Perl è un linguaggio vivo e diffuso, alla base del
funzionamento di molte applicazioni (soprattutto in ambito web):
imparare a leggere e scrivere codice Perl significa quindi essere in
grado di personalizzare un ampio insieme di programmi già
pronti. Tanto per fare un esempio RT, uno dei software più diffusi in
ambito aziendale per la gestione del bug tracking, è scritto in
Perl. O ancora Bricolage, CMS usato dall’Organizzazione Mondiale della
Sanità, dalla RAND Corporation e da molte altre organizzazioni. E
ancora Movable Type, famosa piattaforma per blog, è scritto (ed è
estendibile) in Perl.

È utile, poi, perché imparando Perl è possibile risolvere rapidamente
problemi di moltissimi tipi: automazione di compiti ripetitivi,
generazione di report, realizzazione di applicazioni GUI o web,
persino giochi (Frozen Bubble è scritto in Perl).

Infine, programmare in Perl è divertente. Anzi, vi lasciamo alla
lettura del libro citando l’inventore del linguaggio, Larry Wall:
“Abbiate l’appropriata dose di divertimento!”.

## Come usare questo libro

Questo testo è stato pensato per essere letto almeno una volta (la
prima, possibilmente) da cima a fondo: la complessità aumenta in modo
graduale e gli argomenti sono organizzati in maniera da rendere minimi
i riferimenti ai capitoli successivi.

Ogni capitolo presenta esempi esplicativi: suggeriamo di provare a
copiarli e a farli funzionare tutti; un’ulteriore tecnica per ottenere
il massimo da questo libro è pensare a come modificarne il
comportamento, immaginando ogni volta cosa si otterrà e verificando
con l’esecuzione del programma la correttezza della propria
previsione: riflettere sugli errori che naturalmente si provocheranno
rappresenta un ottimo modo per imparare.

In ogni capitolo sono spiegate tutti i concetti necessari per capire
gli esempi; il paragrafo finale di ciascun capitolo presenta i
riferimenti alla documentazione, dove potrete trovare puntualizzazioni
e approfondimenti.

Nel primo capitolo spiegheremo come accedere a questi documenti, ma
già ora diciamo che è un’ottima idea affiancare alla lettura di questo
manuale un costante esame della documentazione fornita a corredo del
linguaggio. Per una più rapida consultazione, ecco una nota sulla
struttura dei capitoli.

* [Capitolo 1 - Scoprire Perl](/pocketperl/scoprire_perl.html)
  Come installare Perl, come installare nuovi moduli, come leggere la
  documentazione.

* [Capitolo 2 - Variabili e strutture dati fondamentali](/pocketperl/scoprire_perl.html)
  Concetti basilari sulle variabili in Perl: scalari, array e hash.

* [Capitolo 3 - La sintassi: strutture di controllo](/pocketperl/variabili_e_strutture_dati_fondamentali.html)
  I fondamenti della sintassi del linguaggio: strutture di controllo e
  cicli; come scrivere la documentazione. Da qui in poi sarete in grado
  di scrivere i primi semplici programmi.

* [Capitolo 4 - Strutture complesse e subroutine](/pocketperl/strutture_complesse_e_subroutine.html)
  Tutto o quasi quello che c’è da sapere per implementare strutture dati
  complesse. Come organizzare il codice in subroutine. Cenni sulla
  gestione delle eccezioni.

* [Capitolo 5 - Package e moduli](/pocketperl/package_e_moduli.html)
  Il passo successivo è imparare a gestire la struttura di programmi più
  lunghi e complessi, organizzandoli in moduli distinti e separati
  logicamente.

* [Capitolo 6 - Programmazione a oggetti](/pocketperl/programmazione_a_oggetti.html)
  Concetto cardine della programmazione. Questo capitolo esamina
  l’implementazione della OOP (Object Oriented Programming) in Perl,
  mostrandone le tecniche e le pratiche più comuni.

* [Capitolo 7 - Le espressioni regolari](/pocketperl/espressioni_regolari.html)
  Introduzione alle espressioni regolari, strumento fondamentale in Perl
  per la manipolazione dei testi.

* [Capitolo 8 - Perl e il mondo esterno](/pocketperl/perl_e_mondo_esterno.html)
  Gestione dell’input/output: manipolazione di file e directory. Cenni
  sulla programmazione di CGI, sull’accesso a database e sulla
  realizzazione di interfacce grafiche.

* [Appendice - Approfondimenti](/pocketperl/appendice.html)
  Una volta terminato il libro, quali strade scegliere per proseguire lo
  studio del linguaggio? Questo capitolo contiene una bibliografia
  commentata e una guida ai moduli principali che si possono trovare in
  Rete.

## Ringraziamenti

Sono molte le persone senza l’aiuto delle quali questo libro non
sarebbe stato possibile. In primo luogo i membri della comunità
italiana di programmatori Perl, colleghi e soprattutto amici, che
anche senza saperlo mi hanno continuamente dato ispirazione,
entusiasmo e idee. Rischiando di dimenticare imperdonabilmente
qualcuno: Mattia Barbon, Michele Beltrame, Aldo Calpini, Hakim
Cassimally, Gianni Ceccarelli, Daniele Ludovici, Andrea Maestrutti,
Giuseppe Maxia, Luca Ortolani, Valerio Paolini, Flavio Poletti,
Daniele Radogna, Edoardo Sabadelli, Angelo Selvini, Enrico Sorcinelli,
Emanuele Zeppieri. Grazie a tutti, e grazie di tutto.

Un ringraziamento particolare a Chiara Rivella, senza l’intervento
della quale forse questo libro non sarebbe mai nato.

Infine, un umile ringraziamento a Larry Wall, per aver creato il
linguaggio Perl.

## L’autore

Stefano Rodighiero vive in Spagna, a Barcellona, dove lavora come
programmatore e project manager. I dettagli per entrare in contatto
con lui si trovano sul suo sito personale:
http://www.stefanorodighiero.net.